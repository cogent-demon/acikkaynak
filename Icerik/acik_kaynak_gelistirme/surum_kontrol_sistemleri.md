# Sürüm Kontrol Sistemleri

Sürüm kontrol sistemleri projelerimizde yer alan kaynakların "değişikliklerini" saklamakla yükümlü sistemlerdir. Bu sistemler bir alanı (klasörü) gözetim altında tutarak, kaynakların oluşturulması, değiştirilmesi, silinmesi gibi kayıtları tutarak bu kayıtlara daha sonradan erişim için imkan sağlamaktadır. Bu sayede çalışmanın herhangi bir tarihteki kopyasına geri dönebilir ve/veya yapılan hatalı işlemlere karşı kaynakların bir önceki sürümlerle karşılaştırması yapılabilir.

## Modeller

Bilinen sürüm kontrol sistemleri merkezi veya dağıtık modeller ile çalışırlar. Merkezi sistemler yapılan her eylem için merkez bir sunucu ile irtibatta olmak zorundayken, dağıtık sistemler tüm sürüm geçmişini beraberinde taşıdığı için bu gereksinime sahip değildirler. Günümüzde dağıtık modeller daha esnek çalışma imkanları sağladığı için daha popülerdirler.

Örneğin Git dağıtık modeli kullanırken, Subversion merkezi model'e bir örnektir.

## Git

GIT; yazılım geliştirme süreçlerinde kullanılan, hız odaklı, dağıtık çalışan bir sürüm kontrol ve kaynak kod yönetim sistemidir. İlk sürümü Linux çekirdeği'nin geliştirilmesinde kullanılmak üzere 2005 yılında bizzat Linus Torvalds tarafından tasarlanıp geliştirilmiştir.

GIT sürüm kontrol sistemini kullanan her bir çalışma dizini (proje), internet erişimi ya da merkezi bir depo olmaksızın tüm tarihçeyi tutan ve sürüm kontrol sisteminin tamamını içinde barındıran tam yetkili birer depodur. Git, GNU Genel Kamu Lisansı'nın 2. sürümüyle lisanslanmış bir özgür yazılımdır.

Kaynak: [Wikipedia](https://tr.wikipedia.org/wiki/Git)
